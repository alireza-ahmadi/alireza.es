+++
topics = [
  "webdevelopment",
]
shamsiDate = "۱۷ تیر ماه ۱۳۹۳"
date = "2014-07-08T15:17:00+04:30"
draft = false
slug = "webdevelopment-toolchain"
title = "ابزارهایی که من برای توسعه وب استفاده می کنم"

+++

فرض کنید قصد دارید در یه بطری نوشابه رو باز کنید(منظورم بطری‌های شیشه‌ای با در فلزی هستش). برای باز کردنش قطعا راه‌حل‌های مختلفی دارید، می‌تونید با با قاشق درش رو باز کنید، می‌تونید برای باز کردنش برید سراغ [در ماشین](http://baghbagho.com/open-coke-with-car-door/)  یا حتی مثل مغازه ساندویچی توی اختیاریه، با لبه‌ی یخچالتون بازش کنید. هر کدام از روش‌های ذکر شده شما رو به نتیجه مورد نظرتون خواهند رسوند ولی فکر می‌کنم اکثریت افراد اتفاق نظر دارند که منطقی ترین روش استفاده از دربازکن هستش.
برای توسعه وب هم می‌تونید از ابزارهای مختلفی استفاده کنید، مثلا ساده ترین راه اینه که نرم‌افزار نوت‌پد رو توی ویندوز باز کنید و شروع کنید توش کد بزنید، به طور قطع شما می‌تونید با همون نوت‌پد یه سایت کامل رو ایجاد کنید، اما انرژی تلف شده شما برای انجام این کار به حدی زیاد خواهد بود که بعد از تموم شدن اون سایت، کلا با بحث طراحی و توسعه‌وب خداحافظی می‌کنید. در واقع برای انجام هر کاری، استفاده از ابزار مناسب می‌تونه کار شما رو راحت‌تر کنه و انتخاب اشتباه ابزارها هم می‌تونه باعث نابودی انرژی و وقت شما بشه. من طی چند سال اخیر که مشغول توسعه‌وب بودم، ابزارهای مختلفی رو استفاده کردم در نهایت بعد از یک مدت زمان طولانی آزمون و خطا، تقریبا یکی دو سالی میشه که از مجموعه ثابتی از ابزارها استفاده می‌کنم که در ادامه لیست اون‌ها رو خواهید دید. لازم به ذکر است که من این ابزارها رو بر روی ویندوز استفاده می‌کنم ولی اکثر اون‌ها حداقل در مک‌ قابل استفاده هستند.

# مرورگر
لازم به ذکر نیست که زمانی که مشغول ایجاد کردن وب‌سایتی هستید، لازمه که حاصل کار خودتون رو توی مرورگرهای مختلفی تست کنید، برای همین من به طور معمول اینترنت‌اکسپلورر، فایرفاکس، اپرا، سافاری(که متاسفانه ساپورت ویندوزش قطع شده) و کروم‌قناری(برای تست کردم قابلیت‌های آینده کروم) رو روی دستگاهم دارم اما مرورگر اصلی که به طور روزانه ازش استفاده می‌کنم و تقریبا با روشن شدن کامپیوتر باز میشه و قبل از خاموش شدنش بسته میشه، نسخه استیبل کروم هست. کروم علاوه بر سرعت بالای اجرای کدها و پشتیبانی از رنج وسیعی از استانداردهای وب، مجموعه بی‌نظیری از اکستنشن(افزونه؟)ها رو داره و علاوه بر این‌ها، دولوپر تولز فوق‌العاده‌ای داره که من به کار کردن باهاش عادت کردم.
علاوه بر این من روی موبایل هم از کروم استفاده می‌کنم و دولوپر تولز کروم + ADB سیستم فوق‌العاده‌ای رو برای تست وب‌سابت روی موبایل فراهم می‌کنه، سعی می‌کنم در آینده در مورد [ریموت دیباگینگ](https://developer.chrome.com/devtools/docs/remote-debugging) یه مطلب بنویسم، بحث مفصلی هستش و اینجا جای توضیح دادنش نیست.

## اپ‌های کروم
اپ‌های کروم به خصوص بعد از [مستقل](http://lifehacker.com/new-chrome-apps-run-on-your-desktop-offline-and-outsid-1258080268) شدنون خیلی کاربردی شدند، من مجموعه زیادی از اپ‌های کروم رو استفاده می‌کنم ولی مواردی که برای توسعه‌وب کاربرد دارند محدود هستند به این موارد:

[Postman](https://chrome.google.com/webstore/detail/postman-rest-client-packa/fhbjgbiflinjbdggehcddcbncdddomop) : شاید بهترین ابزار برای تست رست‌سرویس‌ها باشه، پست‌من تونسته برای من به طور کامل جای curl رو بگیره و تبدیل به ابزاری شده که من به طور روزانه ازش استفاده می‌کنم.
[Secure Shell](https://chrome.google.com/webstore/detail/pnhechapfaindjhompbnflcldabbghjo) : در پروسه توسعه‌وب، یکی از واجبات ارتباطات ssh هستش که توی سیستم‌های مبتنی بر یونیکس، میتونید به طور مستقیم از طریق کامندلاین انجام بدید اما روی ویندوز همه چیز به این سادگی پیش نمی‌ره. تا نزدیک به 1 سال پیش من از putty استفاده می‌کردم اما الان این اپ جایگزین پوتی برای من شده و مهم ترین نکته‌اش اینه که به عنوان یه تب توی مرورگر اجرا میشه
[Chroma](https://chrome.google.com/webstore/detail/gefgglgjdlddcpcapigheknbacbmmggp) : اپی که می‌تونه واقعا توی مرحله انتخاب رنگ بهتون کمک کنه، اینترفیس خیلی ساده‌ای داره و بهتون کد رنگ رو با فرمت‌های مختلفی میده، در واقع این اپ مدت‌هاست جایگزین اپ پولی Color Schemer Studio برای من شده و مقداری از عذاب وجدان من رو به خاطر استفاده از کرک‌ها کم کرده.

# ابزارهای کامندلاین
من همیشه عاشق کامندلاین بودم و پیشنهاد می‌کنم شما هم عاشقش باشید. کامندلاین روی سیستم‌های مختلف  امکانات مختلفی رو در اختیارتون میذاره، ولی مواردی که مشترکه و من واقعا ازشون استفاده می‌کنم رو لیست می‌کنم، من به طور عمده از [گیت](http://git-scm.com/) برای مدیریت و بک‌آپ گرفتن از کدها، [NPM](http://npmjs.org) و یک سری از ماژول‌های کاربردیش، مثل [Static](http://npmjs.org/package/node-static) برای ایجاد یه فایل سرور ساده، [Grunt](https://www.npmjs.org/package/grunt) و [Gulp](https://www.npmjs.org/package/gulp) برای اتوماتیک کردن یه سری تسک‌های تکراری استفاده می‌کنم.

# ادیتورها
بخش زیادی از کار یک توسعه‌دهنده وب به کد زدن می‌گذره در نتیجه شاید این بخش مهم‌ترین بخش مطلب باشه، من بعد از مدت زمان طولانی تست کردن ادیتورهای ساده و IDE های پیشرفته، به این نتیجه رسیدم که برای ادیت‌های کوچک و خواندن کد از ادیتورهای خیلی ساده استفاده کنم، [Notepad++](http://notepad-plus-plus.org/) ادیتوری هستش که من هر روز برای خوندن کدهای پروژه‌های که مشغول کار روشون نیستم و یا ادیت‌های ساده ازش استفاده می‌کنم. به جای نوت‌پد++ میشه از ادیتورهای مثل [Sublime text](http://www.sublimetext.com/) یا حتی Vim استفاده کرد و به نظرم به سلیقه شخصی بر می‌گرده.
اما زمانی که قصد دارید روی پروژه‌های بزرگ کار کنید، ادیتورها نمی‌تونن تمام نیازها رو برطرف کنن، من مدتی با [Komodo Edit](http://komodoide.com/komodo-edit/) و مدتی هم با [Visual Studio](http://www.visualstudio.com/) کار کردم، با وجود این که ویژوال استودیو یه محیط فوق‌العاده برای کد زدن بود ولی هنوز نمی‌تونست نیازهای من رو برطرف کنه در نتیجه من رفتم سراغ محصولات کمپانی [JetBrains](http://www.jetbrains.com/). محصولات این شرکت از بیس مشترکی برخوردار هستند و شما می‌تونید برای هر زبانی که کار می‌کنید از محصول مخصوص اون زبان برنامه‌نویسی استفاده کنید. من از Webstorm برای کار روی پروژه‌های فرانت‌اند و بک‌اند مبتنی بر جاوا اسکریپت، از PHPStorm برای کار روی پروژه‌های وردپرسی و به صورت کلی پروژه‌هایی که براساس PHP پیاده شدند استفاده می‌کنم. وب‌استورم علاوه بر امکانات یه IDE عادی هماهنگی قابل قبولی با گیت داره، کامندلاین رو به صورت توکار داره و از همه مهم‌تر تسک‌های گرانت رو میشناسه و امکان اجرا کردن اون‌ها رو از طریق خود نرم‌افزار میده.

# موارد دیگر
اگر بنا بر شمردن ابزارها باشد، می‌توان لیست طویلی از نرم‌افزارها رو آماده کرد، با این وجود من به معرفی موارد فوق اکتفا می‌کنم و در پایان به صورت لیست‌وار برخی ابزارهای دیگری که استفاده می‌کنم رو می‌‌آرم.

Fiddler2 : سیستم پراکسی ساده که امکان بررسی پکت‌های ارسالی و دریافتی رو میده
XAMPP : مجموع نرم‌افزارهای لازم برای اجرا کد‌های PHP که با وجود این که در حال حاضر نسبت به قبل خیلی کم ازش استفاده می‌کنم، همچنان یکی از محبوب ترین ابزارهای منه
1Password : پسورد منیجر ساده‌ای که به من کمک می‌کنه تمام پسوردهام رو یکسان نذارم

امیدوارم این مطلب براتون مفید بوده باشه.
